# September 4
## Algoritmer
En algoritm är, inom matematiken och datavetenskapen, en ändlig uppsättning (mängd) otvetydiga instruktioner som efter exekvering löser ett problem.

Algoritmer liknas ofta vid ett recept som talar om för en dator hur den ska lösa en uppgift. Algoritmen definierar startpunkten och vilka steg som ska tas, i vilken ordning, ifall stegen ska upprepas eller inte, vid vilka situationer, osv, för att nå ett visst resultat.

[Introduktion till algoritmer](https://www.khanacademy.org/computing/computer-science/algorithms/intro-to-algorithms/v/what-are-algorithms)

### Big-O Notation
Big-O notation är ett sätt att mäta tids- och utrymmeskomplexiteten hos en algoritm. Den beskriver den övre gränsen för komplexiteten i worst-case scenariet.

[Läs mer här!](https://dev.to/b0nbon1/understanding-big-o-notation-with-javascript-25mc)

### Exempel på sorteringsalgoritmer
Det finns många standardkategorier av problem som behöver lösas; t.ex. sortering av data.

För varje sådan kategori finns vanligtvis mängder av olika algoritmer att välja på.

[Bubble sort](https://www.youtube.com/watch?v=hahrx5WUeNI) är ett exempel på en sorteringsalgoritm som är enkel att förstå men väldigt ineffektiv jämfört med andra mer komplicerade algoritmer som t.ex [Quick sort](https://www.youtube.com/watch?v=WprjBK0p6rw).

[Här är en video som visuellt jämför 24 vanliga sorteringsalgoritmer (Varning, sänk ljudet)](https://www.youtube.com/watch?v=BeoCbJPuvSE)

För den som vill nörda ner sig lite extra finns här en video som förklarar [Merge sort](https://www.youtube.com/watch?v=3j0SWDX4AtU) samt visar hur den kan implementeras i Java (som är ett språk ganska likt C#, så ni kommer känna igen er).

***OBS!*** *När du skriver kod, undersök alltid om det finns färdiga lösningar/algoritmer för problemet du försöker lösa. För standardproblem, som t.ex sortering, så finns effektiva algortimer inbyggda i .NET; Lägg inte tid på att försöka skriva din egen. (Om det inte är i studiesyfte, för att bättre förstå tekniken).*

## Project Euler
På [projecteuler.net](https://projecteuler.net/archives) hittar ni en serie utmanande matematik/programmerings-problem ni kan prova på för att utveckla er förmåga att lösa problem med hjälp av programmering.

## Problemlösning med datorn som verktyg (a.k.a. programmering)
För att lösa ett problem med en dator behöver du skriva steg-för-steg instruktioner (kod) som datorn förstår och kan följa. Det datorn är bra på, och kan hjälpa dig med, är att utföra dina instruktionerna snabbt och exakt. 

När datorn väl har instruktionerna kan den lösa problemet, samt alla liknande problem, mycket snabbare än någon människa någonsin kan göra. Den kan dock aldrig lösa problem utan att någon (programmerare) först har skapat en algoritm (steg-för-steg-lösning) och översatt algoritmen till kod som datorn kan exekvera.

### För att korrekt lösa ett problem behöver vi kunna:
- Förstå problemet (Problemformulering)
- Förstå stegen som behövs för att lösa problemet (Ta fram en algoritm)
- Skriva kod som löser problemet (Implementering)
- Kontrollera att lösningen är korrekt (Verifiera resultatet)

Uppgifterna nedan kan hjälpa oss att förstå hur vi kan tänka för att hitta en korrekt lösning till ett problem vi står inför.

Som exempel när vi går igenom uppgifterna använder vi oss av [Project Euler 8: Largest Product in a Series](https://projecteuler.net/problem=8), men samma strategi kan användas för de flesta typer av programmeringsproblem.

### Övning 1: Förstå uppgiften
För att kunna lösa ett problem måste vi först förstå vad själva problemet som ska lösas är. 

I vissa fall, som i en Projekt-Euler-uppgift eller en beställning från kund med medföljande specifikation, så har vi en (mer eller mindre) färdig beskrivning av problemet som vi behöver tolka och förstå. Är det t.ex en specifikation finns ju oftast någon man kan fråga och klargöra att man förstått rätt. Man kan också behöva göra viss research, t.ex för en del Project Euler uppgifter behöver ni googla begrepp.

I andra fall behöver man själv formulera problemet. Kanske utvecklar man ett eget spel/app och behöver kunna hitta en lösning på något t.ex hur vet vi om man krockar med en fiende i spelet. Vad är det för typ av problem, och exakt vad är det vi behöver lösa?

I takt med att AI-verktyg som chat-GPT används allt mer för att lösa problem, så blir just problemformulering och verifikation av resultatet desto viktigare för de som använder sådana verktyg. Chat-GPT har en tendens att svara på exakt det man frågar efter, men förslår sällan att frågan kanske borde omformuleras.

### Övning 2: Tänk manuellt igenom stegen som behövs.
Första steget för att kunna bygga ditt program är att du själv förstår och kan lösa problemet. Om du inte (i princip) kan lösa problemet utan dator och kod, så kommer du inte heller kunna skriva koden datorn behöver för att lösa problemet.

Som en andra övning föreslår jag därför att du lägger undan datorn, och plockar fram papper och penna (om det behövs, alternativt kan du tänka stegen som behövs göras i huvudet). Kolla på de tusen siffrora i uppgiften. Hur kan du manuellt hitta/beräkna den största möjliga produkten?

Tänk på att om ett problem inte har en uppenbar lösning, så kan du ofta bryta ner problemet i enklare delmål, för att på så vis ta dig vidare.

Hur hittar du den första möjliga produkten bland talen? Hur hittar du nästa? Vilken är den sista produkten? När du hittat alla, hur kan du veta vilken som är störst? Tänk inte i termer av C# eller kod än. Kan du själv (manuellt) hitta alla möjliga produkter bland siffrorna för att avgöra vilken som är störst?

OBS! Att faktiskt hitta/beräkna alla produkter manuellt skulle förmodligen ta dig väldigt lång tid. Det vi är intresserade av här är bara att förstå principen för hur du hittar första, andra, tredje etc. produkten.

### Övning 3: Formulera en algoritm.
Fundera på hur du tänkte för att hitta/beräkna de olika produkterna? När du väl kommit på hur du skulle hitta den första produkten, så gick det förmodligen fortare att hitta nästa? Finns det steg som du upprepar om och om igen?

Det här är ett bra sätt att tänka när man försöker ta fram en algoritm. Om uppgiften består av många upprepningar behöver man inte göra alla manuellt så länge man listat ut vilka steg som behöver upprepas, och hur de påverkar nästa upprepning (i de fall man använder output från en iterration som input i nästa). 

Man kan också behöva fundera på specialfall (edge cases): Vilken är den sista produkten? Hur vet vi när vi är klara? Siffrorna i exemplet representeras som en ruta på 20x50 tecken; behöver hänsyn tas när vi kommer till en radbrytning? Vad händer om två produkter är lika? Annat?

### Övning 4: Instruera en kompis i hur problemet löses.
Som en övning: försök förklara för en kompis/familjemedlem hur de ska gå tillväga steg-för-steg för att hitta den högsta möjliga produkten bland siffrorna. 

När du förklarar för någon kommer de (förmodligen) ifrågasätta om det verkar helt ologiskt eller om de inte får ut rätt resultat från dina instruktioner. En dator ifrågasätter dock inte, utan kommer (förutsatt att koden kompilerar) bara utföra instruktionerna exakt enligt din beskrivning (algoritm), så när du kommer så långt så
måste du dubbelkolla resultatet. 

### Övning 5 - Pseudokod
Innan du börjar försöka skriva programmet i C#; som en femte övning, se om du kan skriva ner i punktform, ett ”recept” för hur man hittar delsträngarna. Ungefär som när du förklarade för en kompis alltså, men nu ska det vara tydliga instruktioner som vem som helst ska kunna
följa genom att läsa dem, utan att du är med och kan svara på eventuella (följd-)frågor.

Man brukar använda sig av pseudokod för att beskriva algoritmer. Pseudokod är ingen riktig kod från något riktigt programmeringspråk, och det finns ingen standard för hur denna ska skrivas. Istället försöker man förklara stegen strukurerat med ”vanliga ord”. 

Man använder visserligen ofta ord som loop och if-else (eftersom dessa är allmäna konstruktioner inom programmering), men tanken är att tydligt förklara algoritmen utan att snöa in på syntax och
begrepp från specifika programmeringsspråk. Vem som helst med lite programmeringsvana ska kunna följa instruktionerna, inte bara de som jobbat i ett visst språk.

Se om du kan beskriva din algoritm i pseudokod.

### Övning 6 - Implementera i C#
Om vi har gjort stegen ovan så har vi nu förstått problemet och formulerat en algoritm.  Kanske har vi också skrivit ner pseudokod för algoritmen. Nu är det dags att översätta algoritmen i kod.

Det är först i detta steg som vi behöver ha specifika kunskaper om språket som vi ska implementera algoritmen i.

En stor del av programmering handlar om att lära sig ”tänka som en programmerare”; hur vi angriper ett problem och bryter upp det i små logiska steg (algoritm) som en dator kan följa.

Kursen vi läser nu har visserligen stort fokus på syntax och specifika konstruktioner som har med språket C# att göra. Men mycket av det vi lär oss ”mellan raderna”, iterationer, conditions, logik, utryck, datatyper etc är saker vi finner i de flesta språk. 

Förståelsen hur vi kombinerar dessa för att lösa komplexa problem är en stor del av hantverket. När man har mer erfarenhet av programmering och olika språk, kan det också ingå i det här steget att välja det språk/verktyg som är bäst lämpat för uppgiften. Men för denna kurs skriver vi såklart koden i C#.

Som nybörjarare är det lätt att man hoppar direkt implementeringssteget och försöker börja skriva kod. Men man
får inte glömma de första stegen i processen. Att förstå problemet, skapa en algoritm och eventuellt pseudokod. 

Först när vi vet vilka steg som behövs för att lösa uppgiften kan vi börja fundera på hur man skriver C#.

### Övning 7 - Verifiera att lösningen är korrekt
Nu har vi implementerat vår algoritm i kod, exekverat den, och fått fram ett resultat. Hur vet vi att det är korrekt?

Först kan man fundera över vad som är rimligt. I vårat exempel inom vilket spann borde resultat ligga?

Finns det någon testdata, med känt resultat, som vi kan provköra våran algoritm på?

På vilka andra sätt kan vi verifiera resultatet?

## OBS! Återuppfinn inte hjulet
Tänk på att för de flesta standardproblem finns det mängder av färdiga lösningar. Om du behöver utföra vanliga operationer som t.ex komprimera, sortera eller söka i data, så finns detta inbyggt i .NET med väldigt optimerade algoritmer.

Chansen att du som nybörjare ska lyckas ta fram nya algoritmer som är mer optimerade än dessa är, typ noll.

Använd därför alltid de inbyggda lösningarna, alternativ sök upp färdiga bibliotek (färdig kod) för detta på [nuget.org](https://www.nuget.org/).